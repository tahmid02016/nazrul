<!DOCTYPE html>

<html lang="bn">
<head>
  <meta charset="utf-8">
  <meta name="viewport" content="width=device-width, initial-scale=1">
  <meta name="keyword" content="বিদ্রোহী, বিদ্রোহী কবিতা, কাজী নজরুল ইসলাম">
  <meta name="description" content="বিদ্রোহী – কাজী নজরুল ইসলাম – বল বীর- বল উন্নত মম শির! শির নেহারি আমারি নতশির ঐ শিখর হিমাদ্রির!">
  <title>বিদ্রোহী – কাজী নজরুল ইসলাম</title>
  <link href="https://cdn.jsdelivr.net/npm/bootstrap@5.1.0/dist/css/bootstrap.min.css" rel="stylesheet" integrity="sha384-KyZXEAg3QhqLMpG8r+8fhAXLRk2vvoC2f3B09zVXn8CA5QIVfZOJ3BCsw2P0p/We" crossorigin="anonymous">
  <style>
    @font-face { font-family: Kalpurush; src: url("../fonts/Kalpurush.ttf"); }
    body { font-family: Kalpurush; }
    @media (max-width: 500px) {
      header::after { content: " । নজরুল"; }
    }
    @media (min-width: 500px) {
      .homepage-link::after { content:" । কাজী নজরুল ইসলাম"; }
    }
  </style>
</head>
<body class="bg-dark text-light">
  <header class="bg-black p-4 h1"><a href="../index.html" class="text-white text-decoration-none homepage-link">নীড়পাতা</a></header>
  <main class="container my-5">
    <h1>বিদ্রোহী</h1>
    <h3 class="mx-5">কাজী নজরুল ইসলাম</h3>
<p>
বল বীর -<br>
বল উন্নত মম শির!<br>
শির নেহারি’ আমারি নতশির ওই শিখর হিমাদ্রির!<br>
বল বীর -<br>
বল মহাবিশ্বের মহাকাশ ফাড়ি’<br>
চন্দ্র সূর্য গ্রহ তারা ছাড়ি’<br>
ভূলোক দ্যুলোক গোলক ভেদিয়া<br>
খোদার আসন ‘আরশ’ ছেদিয়া,<br>
উঠিয়াছি চির-বিস্ময় আমি বিশ্ববিধাতৃর!<br>
মম ললাটে রুদ্র ভগবান জ্বলে রাজ-রাজটীকা দীপ্ত জয়শ্রীর!<br>
বল বীর -<br>
আমি চির উন্নত শির!<br>
আমি চিরদূর্দম, দুর্বিনীত, নৃশংস,<br>
মহা-প্রলয়ের আমি নটরাজ, আমি সাইক্লোন, আমি ধ্বংস!<br>
আমি মহাভয়, আমি অভিশাপ পৃথ্বীর,<br>
আমি দুর্বার,<br>
আমি ভেঙে করি সব চুরমার!<br>
আমি অনিয়ম উচ্ছৃঙ্খল,<br>
আমি দ’লে যাই যত বন্ধন, যত নিয়ম কানুন শৃঙ্খল!<br>
আমি মানি না কো কোন আইন,<br>
আমি ভরা-তরী করি ভরা-ডুবি, আমি টর্পেডো, আমি ভীম ভাসমান মাইন!<br>
আমি ধূর্জটি, আমি এলোকেশে ঝড় অকাল-বৈশাখীর<br>
আমি বিদ্রোহী, আমি বিদ্রোহী-সুত বিশ্ব-বিধাতৃর!<br>
বল বীর -<br>
চির-উন্নত মম শির!<br>
আমি ঝন্ঝা, আমি ঘূর্ণি,<br>
আমি পথ-সম্মুখে যাহা পাই যাই চূর্ণি’।<br>
আমি নৃত্য-পাগল ছন্দ,<br>
আমি আপনার তালে নেচে যাই, আমি মুক্ত জীবনানন্দ।<br>
আমি হাম্বার, আমি ছায়ানট, আমি হিন্দোল,<br>
আমি চল-চঞ্চল, ঠমকি’ ছমকি’<br>
পথে যেতে যেতে চকিতে চমকি’<br>
ফিং দিয়া দিই তিন দোল;<br>
আমি চপলা-চপল হিন্দোল।<br>
আমি তাই করি ভাই যখন চাহে এ মন যা,<br>
করি শত্রুর সাথে গলাগলি, ধরি মৃত্যুর সাথে পান্জা,<br>
আমি উন্মাদ, আমি ঝন্ঝা!<br>
আমি মহামারী আমি ভীতি এ ধরিত্রীর;<br>
আমি শাসন-ত্রাসন, সংহার আমি উষ্ন চির-অধীর!<br>
বল বীর -<br>
আমি চির উন্নত শির!<br>
আমি চির-দুরন্ত দুর্মদ,<br>
আমি দুর্দম, মম প্রাণের পেয়ালা হর্দম হ্যায় হর্দম ভরপুর মদ।<br>
আমি হোম-শিখা, আমি সাগ্নিক জমদগ্নি,<br>
আমি যজ্ঞ, আমি পুরোহিত, আমি অগ্নি।<br>
আমি সৃষ্টি, আমি ধ্বংস, আমি লোকালয়, আমি শ্মশান,<br>
আমি অবসান, নিশাবসান।<br>
আমি ইন্দ্রাণী-সুত হাতে চাঁদ ভালে সূর্য<br>
মম এক হাতে বাঁকা বাঁশের বাঁশরী আর রণ-তূর্য;<br>
আমি কৃষ্ন-কন্ঠ, মন্থন-বিষ পিয়া ব্যথা-বারিধীর।<br>
আমি ব্যোমকেশ, ধরি বন্ধন-হারা ধারা গঙ্গোত্রীর।<br>
বল বীর -<br>
চির - উন্নত মম শির!<br>
আমি সন্ন্যাসী, সুর-সৈনিক,<br>
আমি যুবরাজ, মম রাজবেশ ম্লান গৈরিক।<br>
আমি বেদুঈন, আমি চেঙ্গিস,<br>
আমি আপনারে ছাড়া করি না কাহারে কুর্ণিশ!<br>
আমি বজ্র, আমি ঈশান-বিষাণে ওঙ্কার,<br>
আমি ইস্রাফিলের শিঙ্গার মহা হুঙ্কার,<br>
আমি পিণাক-পাণির ডমরু ত্রিশূল, ধর্মরাজের দন্ড,<br>
আমি চক্র ও মহা শঙ্খ, আমি প্রণব-নাদ প্রচন্ড!<br>
আমি ক্ষ্যাপা দুর্বাসা, বিশ্বামিত্র-শিষ্য,<br>
আমি দাবানল-দাহ, দাহন করিব বিশ্ব।<br>
আমি প্রাণ খোলা হাসি উল্লাস, – আমি সৃষ্টি-বৈরী মহাত্রাস,<br>
আমি মহা প্রলয়ের দ্বাদশ রবির রাহু গ্রাস!<br>
আমি কভূ প্রশান্ত কভূ অশান্ত দারুণ স্বেচ্ছাচারী,<br>
আমি অরুণ খুনের তরুণ, আমি বিধির দর্পহারী!<br>
আমি প্রভোন্জনের উচ্ছ্বাস, আমি বারিধির মহা কল্লোল,<br>
আমি উদ্জ্বল, আমি প্রোজ্জ্জ্বল,<br>
আমি উচ্ছ্বল জল-ছল-ছল, চল-ঊর্মির হিন্দোল-দোল!<br>
আমি বন্ধন-হারা কুমারীর বেণু, তন্বী-নয়নে বহ্ণি<br>
আমি ষোড়শীর হৃদি-সরসিজ প্রেম উদ্দাম, আমি ধন্যি!<br>
আমি উন্মন মন উদাসীর,<br>
আমি বিধবার বুকে ক্রন্দন-শ্বাস, হা হুতাশ আমি হুতাশীর।<br>
আমি বন্চিত ব্যথা পথবাসী চির গৃহহারা যত পথিকের,<br>
আমি অবমানিতের মরম বেদনা, বিষ – জ্বালা, প্রিয় লান্চিত বুকে গতি ফের<br>
আমি অভিমানী চির ক্ষুব্ধ হিয়ার কাতরতা, ব্যথা সুনিবিড়<br>
চিত চুম্বন-চোর কম্পন আমি থর-থর-থর প্রথম প্রকাশ কুমারীর!<br>
আমি গোপন-প্রিয়ার চকিত চাহনি, ছল-ক’রে দেখা অনুখন,<br>
আমি চপল মেয়ের ভালোবাসা, তা’র কাঁকন-চুড়ির কন-কন!<br>
আমি চির-শিশু, চির-কিশোর,<br>
আমি যৌবন-ভীতু পল্লীবালার আঁচড় কাঁচলি নিচোর!<br>
আমি উত্তর-বায়ু মলয়-অনিল উদাস পূরবী হাওয়া,<br>
আমি পথিক-কবির গভীর রাগিণী, বেণু-বীণে গান গাওয়া।<br>
আমি আকুল নিদাঘ-তিয়াসা, আমি রৌদ্র-রুদ্র রবি<br>
আমি মরু-নির্ঝর ঝর ঝর, আমি শ্যামলিমা ছায়া-ছবি!<br>
আমি তুরীয়ানন্দে ছুটে চলি, এ কি উন্মাদ আমি উন্মাদ!<br>
আমি সহসা আমারে চিনেছি, আমার খুলিয়া গিয়াছে সব বাঁধ!<br>
আমি উথ্থান, আমি পতন, আমি অচেতন-চিতে চেতন,<br>
আমি বিশ্ব-তোরণে বৈজয়ন্তী, মানব-বিজয়-কেতন।<br>
ছুটি ঝড়ের মতন করতালি দিয়া<br>
স্বর্গ মর্ত্য-করতলে,<br>
তাজী বোররাক আর উচ্চৈঃশ্রবা বাহন আমার<br>
হিম্মত-হ্রেষা হেঁকে চলে!<br>
আমি বসুধা-বক্ষে আগ্নিয়াদ্রি, বাড়ব-বহ্ণি, কালানল,<br>
আমি পাতালে মাতাল অগ্নি-পাথার-কলরোল-কল-কোলাহল!<br>
আমি তড়িতে চড়িয়া উড়ে চলি জোর তুড়ি দিয়া দিয়া লম্ফ,<br>
আমি ত্রাস সন্চারি ভুবনে সহসা সন্চারি’ ভূমিকম্প।<br>
ধরি বাসুকির ফণা জাপটি’ -<br>
ধরি স্বর্গীয় দূত জিব্রাইলের আগুনের পাখা সাপটি’।<br>
আমি দেব শিশু, আমি চঞ্চল,<br>
আমি ধৃষ্ট, আমি দাঁত দিয়া ছিঁড়ি বিশ্ব মায়ের অন্চল!<br>
আমি অর্ফিয়াসের বাঁশরী,<br>
মহা- সিন্ধু উতলা ঘুমঘুম<br>
ঘুম চুমু দিয়ে করি নিখিল বিশ্বে নিঝঝুম<br>
মম বাঁশরীর তানে পাশরি’<br>
আমি শ্যামের হাতের বাঁশরী।<br>
আমি রুষে উঠি’ যবে ছুটি মহাকাশ ছাপিয়া,<br>
ভয়ে সপ্ত নরক হাবিয়া দোজখ নিভে নিভে যায় কাঁপিয়া!<br>
আমি বিদ্রোহ-বাহী নিখিল অখিল ব্যাপিয়া!<br>
আমি শ্রাবণ-প্লাবন-বন্যা,<br>
কভু ধরনীরে করি বরণীয়া, কভু বিপুল ধ্বংস-ধন্যা-<br>
আমি ছিনিয়া আনিব বিষ্ণু-বক্ষ হইতে যুগল কন্যা!<br>
আমি অন্যায়, আমি উল্কা, আমি শনি,<br>
আমি ধূমকেতু-জ্বালা, বিষধর কাল-ফণী!<br>
আমি ছিন্নমস্তা চন্ডী, আমি রণদা সর্বনাশী,<br>
আমি জাহান্নামের আগুনে বসিয়া হাসি পুষ্পের হাসি!<br>
আমি মৃন্ময়, আমি চিন্ময়,<br>
আমি অজর অমর অক্ষয়, আমি অব্যয়।<br>
আমি মানব দানব দেবতার ভয়,<br>
বিশ্বের আমি চির-দুর্জয়,<br>
জগদীশ্বর-ঈশ্বর আমি পুরুষোত্তম সত্য,<br>
আমি তাথিয়া তাথিয়া মাথিয়া ফিরি স্বর্গ-পাতাল মর্ত্য!<br>
আমি উন্মাদ, আমি উন্মাদ!!<br>
আমি চিনেছি আমারে, আজিকে আমার খুলিয়া গিয়াছে সব বাঁধ!!<br>
আমি পরশুরামের কঠোর কুঠার<br>
নিঃক্ষত্রিয় করিব বিশ্ব, আনিব শান্তি শান্ত উদার!<br>
আমি হল বলরাম-স্কন্ধে<br>
আমি উপাড়ি’ ফেলিব অধীন বিশ্ব অবহেলে নব সৃষ্টির মহানন্দে।<br>
মহা-বিদ্রোহী রণ ক্লান্ত<br>
আমি সেই দিন হব শান্ত,<br>
যবে উত্‍পীড়িতের ক্রন্দন-রোল আকাশে বাতাসে ধ্বনিবে না -<br>
অত্যাচারীর খড়গ কৃপাণ ভীম রণ-ভূমে রণিবে না -<br>
বিদ্রোহী রণ ক্লান্ত<br>
আমি সেই দিন হব শান্ত।<br>
আমি বিদ্রোহী ভৃগু, ভগবান বুকে এঁকে দিই পদ-চিহ্ন,<br>
আমি স্রষ্টা-সূদন, শোক-তাপ হানা খেয়ালী বিধির বক্ষ করিব ভিন্ন!<br>
আমি বিদ্রোহী ভৃগু, ভগবান বুকে এঁকে দেবো পদ-চিহ্ন!<br>
আমি খেয়ালী-বিধির বক্ষ করিব ভিন্ন!<br>
আমি চির-বিদ্রোহী বীর -<br>
বিশ্ব ছাড়ায়ে উঠিয়াছি একা চির-উন্নত শির!
<p>
  </main>
  <footer class="bg-black p-3 text-center"><a href="" class="text-white text-decoration-none">কাজী নজরুল ইসলাম @ গিটহাব</footer>
  <script src="https://cdn.jsdelivr.net/npm/bootstrap@5.1.0/dist/js/bootstrap.bundle.min.js" integrity="sha384-U1DAWAznBHeqEIlVSCgzq+c9gqGAJn5c/t99JyeKa9xxaYpSvHU5awsuZVVFIhvj" crossorigin="anonymous"></script>
</body>
</html>
